http://www.int505.fi/v2/kausi2002/helsingin_regatta.html

KAUSI 2002
HELSINGIN REGATTA 29-30.6.2002 - HSK


Helsingin regatta on perinteisesti ollut yksi five-kauden kohokohtia, ja
tänä vuonnakin tämä piti paikkansa. Fivejä oli radalla ilahduttavasti
peräti 19; tällaisia osallistujamääriä on nähty viimeksi SM-kisoissa
80-luvulla. Lisäksi sää suosi, ja kuusi lähtöä vedettiin läpi hyvinkin
erilaisissa olosuhteissa Sirpalesaaren radalla.

Kilpailulautakunta sai osakseen kritiikkiä ja kiitosta. Lauantain
viimeisen lähdön lyhennys yllätti osan kilpailijoista, ja
maaliintulojärjestely kaikki kilpailijat. Jos alamerkki olisi ollut
samalla lähtö- ja maalilinjan toinen pää, oli epäselvyyksiltä
maalintulotavan osalta vältytty. Osa kritisoi löysää ensimmäistä
slööriä, toiset toisen slöörin lyhyyttä, joillekin rata oli vino. Kaiken
kaikkiaan kisat kuitenkin onnistuivat erinomaisesti. Pikanttina
lisämausteena oli lenssimaaliintulo.

19 veneen fleetti takasi säpinää lähdössä. Myös kääntömerkeillä ja
krysseillä oli kuultavissa kovaäänisiä ja selväsanaisia
ajatustenvaihtoja. Yhtään protestia ei kuitenkaan jätetty. Lauantain
lähdöt purjehdittiin jatkuvasti kevenevässä ja lopulta erittäin keveässä
tuulessa, ja jäljelle jäänyt aallokko teki niin kryssi- kuin
avotuuliajostakin tavanomaista haastavampaa. Ensimmäiset kryssit olivat
varsin ratkaisevia näissä olosuhteissa. Kärki pääsi slööreillä
keskiklungalta karkuun, ja nouseminen fleetin keskeltä ylöspäin vaati
virheetöntä ajoa ja tietenkin myös tuuria. Lenssimaalintulo takasi sen,
että hyökkäävällä veneellä oli etuasema, ja tämä osoittautui usein
ratkaisevaksi tekijäksi. Päivän päätteeksi voitiin havaita että sijat
olivat menneet varsin rajusti ristiin. Jarkon ja Hannun varastaminen
toisessa lähdössä vei heilta lähtövoiton. OttoMatti voittivat 1. ja 3.
lähdön tiukan kamppailun päätteeksi. On mielenkiintoista nähdä, miten
kärki/keskiklunga asetelma muuttuu kun pääsemme ajamaan rataa, jossa 1.
kryssiä seuraa lenssi. Kärjellä on silloin varmasti paljon nykyistä
kuumemmat oltavat.

Sunnuntaiksi sää muuttui, ja ensimmäinen lähtö ajettiin varsin
tasaisessa keskikelissä. Jarkko ja Hannu ottivat ohjat käsiinsä jo 1.
ylämerkillä, eikä heidän voittonsa ollut missään vaiheessa uhattuna.
Fleetti kärjen takan sensijaan kävi ankaraa taistoa sijoista loppuun
asti. Toista lähtöä odotellessa tuuli nousi ja reikit veneissä alkoivat
kasvaa. Tämä olikin tarpeen, sillä oli selvästi nähtävissä miten eniten
reikkaavat veneet olivat kärjessä. Jo 1. kryssi puolivälissä erot olivat
varsin selviä. Jarkko ja Hannu käänsivät jälleen ensimmäisinä. Kärki
vaihtui sitten 1. lenssillä pienen jiippiskaban jälkeen, ja OttoMatti
käänsivät viimeiselle kryssille veneenmitan ennen Jarkkoa ja Hannua.
Kolmas ja viimeinen kryssi päättyi kuitenkin yllättävästi kun hyvin
liikkuneet Thomas ja Mike ajoivat oikeaoppisesti oikean nurkan kautta
muutaman veneenmitan johtoon. OttoMatin jiippi heti ylämerkillä ratkaisi
kuitenkin lähdön ja regatan voiton. Näissä vähän navakammissa
olosuhteissa ei ollut yllättävää, että muutama vene hieman karkasi
muulta fleetiltä. Hienoa oli sen sijaan se, että keskiklungassa oli
jälleen kovaa taistelua sijoista usean veneen kesken. Myös kärjessä kisa
oli kovaa aivan loppumetreille asti.

Viimeistä lähtöä saatiin odottaa tuskastuttavan kauan, mutta odotus
kannatti. Aurinko alkoi paistaa, tuuli nousi 10m/s tienoille ja
olosuhteet olivat täydelliset. Reikit olivat lisääntyneet entisestään,
ja fleetti pääsi nauttimaan fiven parhaista ominaisuuksista, muutama
miehistö myös niistä huonommista. Tuloksista näkee, että
järvipurjehtijat käyttivät 2. lähdön olosuhteisiin totuttelemiseen,
mutta olivat tiukasti mukana 3. lähdössä.

Kaiken kaikkiaan erinomaiset kisat. Kiitos järjestäjille, five-liiton
aktiiveille, ja kaikille osallistujille. Kokonaistulokset paljastavat,
että sijaluvuilla 1&2, 3&4, 5-8, ja 10-13 piste-erot ovat erittäin
pieniä osin jopa poisheitot mukaanlukien. 9 venettä ajoi 6 parhaan
joukkoon jossain lähdössä, ja 14 venettä 10 parhaan joukkoon. Tämä lupaa
hyvää tulevaisuuden kisoja ajatellen.

Lopuksi muutamia huomioita radalta vastaisen varalle:

- Sunnuntaina oli hyvin huomattavissa, että kelin yltyessä kärkiveneet
 lisäsivät reikkiä. Aivan varmasti ne myös siirsivät fokan
 skuuttipistettä ulos ja nostivat köliä. Keskiklungan veneistä tämä jäi
 monelta tekemättä, ja vauhtierot kärkeen ainakin kryssillä olivat
 melkoisia.
- Lähdössä oli havaittavissa, että monien olisi hyvä harjoitella sitä,
 miten vene pysäytetään. Paras tapa on, että pinnamies työntää ison
 pakkiin. Tällä reseptillä onnistuu myös pakittaminen hienosti. Se,
 että gasti ottaa tuulenpuolen veneen puomista kiinni ja työntää EI ole
 tyylikäs ratkaisu vaikka sitä seuraisikin 720.
- Kolmas havainto koskee peittoa ja 2. veneenmitan rajaa. Oli nähtävissä
 ettei edessä olevasta veneestä ole aina helppoa muistaa ja/tai
 havaita, että pienikin kurssin nosto heilauttaa perälinjaa
 radikaalisti ylös, sekä että pienetkin erot manöövereissä saattavat
 aiheuttaa peiton aivan viime tilassa.
- Neljäs havainto on, että uusi iso spinnu on lisännyt
 kalastusharrastusta fivepurjehtijoiden keskuudessa sekä ylä- että
 varsinkin alamerkeillä. Tämä tuntuu korreloivan vahvasti
 tunneliveneessä purjehtimisen kanssa. Selitystä kannattaa varmasti
 hakea yhteistyössä.
- Lopuksi, jälleen kerran oli ilo huomata, että radalla skabataan kovaa,
 ja rannassa otetaan rennosti.

Onnelliset voittajat!

Terveisin,
Otto Toivanen
FIN 7935



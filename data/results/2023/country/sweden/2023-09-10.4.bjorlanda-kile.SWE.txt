https://www.facebook.com/int505sweden/posts/pfbid02jzA1qHu11Z14wBfBwPTVPFBAiCjEg9RmpRcXkruqgyDcZep1zdF5Z5RbnZ4qYqL8l

Int.505 förbund Sverige
2023-09-10

Spännande SWE 505 CUP 4 i BKSS när Malin Broberg/Johan Röök vann.
I totala CUPEN tog Peter Bökmark/Martin Persson tredje raka segern

Efter en mycket lyckad fest på lördagskvällen, när 505-förbundet firade
60 år (mer om det i en senare FB-post) vaknade alla till en vädermässigt
dimmig morgon. Dimman var så tät att seglingarna flyttades till flaket
sydväst om Nordre älvs mynning. Tre seglingar genomfördes enligt plan
i en i huvudsak västlig bris på 3 - 4 m/s, men vinden skiftade hela
tiden lite fram och tillbaka.

I första seglingen blev det extra tydligt då ett nordskift gav fördel på
höger sida av banan på första kryssen, medan ett längre sydskift på
andra kryssen rörde runt i ordningen. Just denna segling var tre varv
och på tredje kryssen var det inte tydlig fördel på någon kant. Dessa
svårigheter bemästrade Per och Lars Wester bäst. De vann före Tomas
Berg/Johan Calvert och på tredje plats kom Thomas Lundberg/Johan
Strömdahl.

I andra seglingen spikade Peter och Martin före Malin och Johan, med
Ebbe Rosén/Olle Wenrup på plats tre. Mikael Olesen/Ulf Camitz tog sin
tredje fjärdeplats och årsnya come-back teamet Jakob Lindvall/Kalle
Byrenius, Åres Slalomklubb, var för första gången uppe och högg vilket
räckte till femteplatsen.

Malin och Johan avslutade, som de började i segling 1, med en seger före
Peter och Martin. Per och Lars var trea. Jonas Berntsson/Magnus
Lundberg, som hade många placeringar strax bakom den absoluta toppen,
blev fyra och äntligen var en Skånebåt högt uppe – Lars och Axel
Hultgren, på plats fem.

Totalt innebar resultaten att Malin och Johan från BKSS vann på 17 poäng
före klubbkamraterna Peter och Martin på 22 poäng. Ebbe Rosén/Olle
Wenrup, MKS, slutade trea, på 24 poäng. Sedan ett poänghopp till
platserna 4 - 7, som alla var inom 2 poäng! Bröderna Wester, BKSS, på
plats fyra hade 34 poäng. Jonas och Magnus, StSS på femteplatsen hade 35
poäng, samma som sexan Mikael och Ulf, KSSS. Men Per och Lars hade en
spik! Mikael Gustafsson/Tore Reinhold, BKSS på plats 7 hade ytterligare
ett poäng. Snacka om tätt och roligt! Totalt deltog 22 båtar.

I den totala CUP-en höll Peter och Martin undan och vann för tredje året
i rad SWE 505 CUP. Malin och Johan på andraplatsen var fyra poäng efter
till slut. Trea kom Per och Lars. Således BKSS-seglare på alla
pallplatser.

Arrangörerna, BKSS gjorde ett jättefint jobb både på vattnet med bra
banor och tempo och på land med bl.a. generöst after sail båda dagarna.
Arrangörerna tackades av deltagarna med en varm applåd! Det var nöjda
och glada 505-seglare som nu siktar mot 2024 med VM på ”hemmaplan”
i Varberg. Häng på Du också – Du kan faktiskt få låna en 505. Nyfiken
– maila info@int505.se


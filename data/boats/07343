https://www.int505.se/

Renovering av Lindsay-505 SWE 7343

En Lindsay 505 var drömmen för många Fiveseglare för 45 år sedan. De byggdes
med senaste tekniken och en kom till Sverige och legendariske 505-seglaren
Kalle Nilsson. Det var SWE 7343. Här berättar Jesper Fowelin om båten och hur
han renoverade den under 2025.

505 – en jolle som berör
Ända sedan jag var 7 år har jag älskat att segla och många båtar har passerat
Optimistjolle, E-jolle, Finnjolle, Contender, HobiCat och RS-Aero. Det finns
båtar som berör mig extra mycket och 505-jollen hör definitivt till den
skaran. Jag har sedan år 2000 seglat 505 och under åren utrustat och renoverat
två äldre Parker 505 och även en Rondar. Äldre båtar är fantastisk fina jollar
som fungera fint för sommarsegling och att lära ut hur man seglar i trapets.
2010 köpte jag ett rent OTTO skrov som jag har utrustat och kappseglat sedan
dess. Klassen har en fantastisk sammanhållning där man kan fråga om allt och
de äldre seglarna gärna hjälper till, det finns också mycket information om
renovering och underhåll på nätet.

SWE 7343, en ikonisk båt
På 2000-talet köpte Björn och Erik Wallmark, klubbkamrater i Ölmanäs
segelsällskap, en 505 som jag redan då tyckte var något alldeles speciellt.
Det var en SWE 7343, Kalle Nilssons ikoniska Lindsay 505. Båten såldes sedan
vidare till Skåne, där den ägdes först av Lars Hultgren och så småningom av
Tomas Franzen. Under åren har jag förhört mig om båten och om den var till
salu. Förra sommaren fick jag veta av Tomas att den fanns i Simrishamn och
inte var i aktivt bruk. Efter ett snabbt samtal med ägaren fick jag köpa loss
den då han saknade gast. Med förbundets trailer hämtade jag hem båten. Jag
satt och smålog under hela färden hem, äntligen var båten min!

En unik amerikanare
Mark Lindsay tillverkade tillsammans med Larry Turtle (Larry startade
sedermera Waterat) 505-jollar i USA under sent 70 tal och i början av 80
talet. Efter ett långt uppehåll tillverkades  1990 fyra eller fem båtar och då
helt i plast. En av dem finns också i Sverige, i Gävle. SWE 7343 är en av de
båtar som byggdes med trädäck och fanerade tankar i början av 80 talet och
just träinredningen var det som gjorde att jag fastnade för båten. Båten är
unik och så vitt jag vet finns ingen annan trä-Lindsay i Europa.

En båt som håller
Ett annat skäl till att just denna båt är värd att renovera är att den är
byggd med epoxi och en sandwich med kevlarskinn på båda sidor i skrovet vilket
har gjort att den är styv, även om åren påverkat en del. Båten har kappseglats
hårt och fått sina törnar. När den levererades 1981 så var informationer att
den skulle vara konkurrenskraftig i 5 år. Men Kalle Nilsson/Frank Bach kom
femma med båten på VM i Marstrand 1991!

Frsta dckshalvan bytsRenoveringens omfattning
En målsättning med renoveringen var att byta trädäcket, då detta var knäckt på
båda sidor framför skottet ut mot sittbrunnen. I ytterkant är det svagt och
tål inte att gasten landar hårt med fötterna där. När däcket är borta är det
lätt att renovera mastfoten, däckstringers och infästningen av förstaget.
Eftersom spinnackertunneln var trång och sprucken skulle även denna bytas till
en ny med större diameter. Vi har nu en betydligt större spinnacker som är
svår att få ner i en gammal trång tunnel avsedd för den mindre spinnackern.
Beslag och tampar behövde också bytas då mycket hade korroderat och fastnat.
Sammanlagt 12 kg beslag togs bort, en enklare layout från Thompson boat works
planerades. Kalle Nilssons avancerade konstruktion för focktrimmet (man kunde
köra focken skotpunkt i sidled utan att ändra hur hårt focken var skotad) fick
bytas mot en enklare.

Målet
Tanken var att båten skall vara lätt att segla, fungera för enklare
kappsegling och kanske SM i Classic-klassen. Vikten var ca 138 kg när
renoveringen påbörjades. Enligt klassreglerna är minimum vikt 127,3kg. De
förstärkningar som behövs för att den skall hålla för kappsegling får
accepteras trots att vikten blir högre.

7343 fre 2Glad amatör
Det skall nämnas att jag är en glad amatör och inte något proffs på
båtbyggeri. Jag använder enkla handverktyg som elhyvel, bandslip och Japansåg.
Jag har lärt mig en del om båtbyggnad genom att bygga kajaker och surfbrädor
och även lärt mig mycket om att jobba i plywood och epoxi på hemsidorna för
Chesapeak light crafts https://clcboats.com/ och Björn Thomassons
https://www.thomassondesign.com/

7343 freUtgångsläget
På de två bilderna ovan ses utgångsläget, med originalbeslag. Däcket är mycket
mjukt. Ett tjockt lager durkfärg behövde också tas bort då den fläckvis
släppt. Centerbord och roder är ca 3 kg tyngre än moderna varianter med
Hi-aspect utformning. Det gamla centerbordet är gippande men betydligt större
till ytan. Moderna hi-aspect centerbord är vanligtvis 450-520 sq/inch (29-33,5
dm2), äldre low-aspect 620-650 sq/inch (40-42 dm2).

Ta bort fördäck
För att inte båten skulle deformeras byttes ett fördäck åt gången Fördäcket på
styrbordssidan byttes först. Fördäcket lossades med en hålsåg och en Japansåg
som ger fina snitt. En av de bakre däcksstringerna var trasig så där gjorde
jag en ny med förstärkt profil. Masthål och den centrala balken under fördäck
förstärktes. När däcket är borta var det också lätt att byta mastfotsblock och
justera hål för linor till trimfunktionerna.

Ny spinnakertunnel
När babordsidans däck sedan tagits bort så kunde jag komma åt tunneln. Den
gamla sågades ur och en ny fabricerades med ett papprör för plintar som form.
Röret tejpades med pakettejp och smörjdes med släppmedel, ett lager kevlarväv
och epoxi lades runt. När epoxin härdat togs röret ut inifrån. Om jag skulle
göra detta igen skulle jag använda vanlig glasfiberväv då kevlaren inte går
att slipa utan att den luddar sig, fördelen är att den är flexibel och ej
bryts. Jag fick lägga på ett lager med Biltemas epoxi primer för att få det
slätt.

Bda adcken pDäck på plats
Nu kunde nästa däck limmas dit och jag använder Biltemas epoxi då den härdar
långsamt så man hinner justera om något går fel. En läpp kring tunneln
fabricerades och jag målade också durken inne i fördäcksutrymmet.

Centerbordstrumman
Nu kunde jag starta med centerbordstrumman och stagen kring denna. Ovansidan
fanerades då det fanns otaliga hål och defekter efter olika beslag. Lådan
förstärktes mot tvärstaget/skotbänken. Detta är viktigt på äldre båtar då
centerbordet kan bryta sönder lådan, speciellt om man senare vill prova ett
smalare centerbord med mer Hi-aspect utseende. Centerbord som gippar ger också
större punktbelastning så att förstärka här är väl värt lite extra vikt.
Tålamodet prövades då jag tog bort många lager färg från durken. Jag använde
färgborttagningsmedel och skrapa, inte värmepistol då värme kan förstöra
laminatet. Det visade sig att det var kevlar i botten så sista lagret färg
fick vara kvar.

Akter och tankar
Akter och akterbalk fick också nytt faner då det blivit en del blåträ där.
Fördäcken färgades in med en blandning av mahogny och teakbets därefter
förslöts trät med epoxi och tvåkomponents lack. Sidotankarna är också sandwich
med ett tunt lager faner på topp. Lagret är mycket tunt så det var bara
aktuellt att slipa ytan och att laga djupare skador med klar epoxi. Därefter
lackades tankarna med tvåkomponentslack.

Kontaktlim hugger
Innerbotten målades med tvåkomponents industrilack (Temadur 90 är slitstark
och inte så dyr som båtlack). Nytt måttanpassat halkskydd (Progrip) limmades
på med kontaktlim vilket jag aldrig kommer att göra om igen ensam. Limmet
hugger direkt och är omöjligt att justera efteråt så det behövs minst fyra
händer. Utvändigt lackade och slipade jag defekter men en hel ommålning kunde
ha varit på sin plats men fartmässigt blev det bra, lite färgskiftningar kan
jag leva med.

Frdig bt2Riggning
Båten riggades sedan med system för förstag, rake och vant enligt bild från en
renovering Craig Thompson gjort (https://www.thompsonboat.works/ ) samt enkel
layout där det mesta sitter på centerbordslådan. Jag köpte också
kompositskenor och nya centerbordflaps, som tätade riktigt bra.

Ändringar till 2026
Jag avser ändra en del till nästa säsong. Båten är t.ex. alldeles för hal
i botten så där får jag hitta något bättre halkskydd. Något som det visade sig
jag att jag inte kunde leva med var akterskotning på min Lindsay båt och
mittbomskotning på min Otto båt, så nu har jag ändrat till mittbomskotning.
Det är olika teknik att slå med akterskotning och att fastna i slagen med
rodret är frustrerande. Nytt Hi-aspect roder är på gång och lite
förstärkningar av CB lådan och fördäck skall också fixas så riktigt färdig är
jag inte. Båtens vikt efter renoveringen är 128,8 kg viket är klart godkänt då
minimum vikt är 127,3 kg och jag har nog mer övervikt i mig själv.

Planer för nästa säsong
Nästa säsong så skall den vi lämpligt tillfälle få följa med till Björlanda
och mäta sig med måndags gänget. I somras när vi tävlade så hängde vi med
i lättvinden men fick kämpa en del när det blåste. Jag halkade runt på den
hala skrovbotten och fastnade mest hela tiden med rodret på grund av
akterskotningen, så det finns potential till förbättring.

Mer information?
Om någon vill få mer information om renoveringar och vad jag använder för
material och leverantörer så kan ni höra av er till 505-förbundet
(info@int505.se) så förmedlar Per-Eric mina kontaktuppgifter.

Med bästa seglarhälsningar
Jesper Fowelin
SWE 7343 och SWE 8917
